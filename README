Na paczkę z programem centonista składają się następujące pliki:

  * README -- właśnie go czytasz.
  * AUTHORS -- informacja o autorach programu.
  * COPYING -- licencja rozpowszechniania programu, czyli GNU Affero.
  * Makefile -- plik dla narzędzia make.
  * szablony.d -- szablony wierszy pisanych przez program. Komentarz
    na początku pliku 'szablony.d' wyjaśnia zasady ich tworzenia.
  * przygotuj_mi.py -- program pomocniczy, przygotowujący dane dla
    zasadniczego programu napisz_mi.
  * napisz_mi.cc -- kod źródłowy programu napisz_mi.

Aby stworzyć plik wykonywalny napisz_mi oraz pliki niezbędne do jego
działania, należy wydać polecenie 'make'. Najpierw jednak przeczytaj
następny akapit. Wymienia on biblioteki, których instalacja jest niezbędna
przed wydaniem tego polecenia.

Program przygotuj_mi.py wymaga, by było dostępne locale pl_PL.ISO-8859-2
(nie musi ono być bieżącym locale; wystarczy, że jest dostępne).
W systemie Linux do jego ewentualnej instalacji powinno wystarczyć wydanie
polecenia 'sudo locale-gen pl_PL'. Ponadto wymaga on, by były zainstalowane:

 * Python 2.6, przy czym Python 2.5 też by działał, gdyby nie irytujący
   wyjątek przy dekodowaniu znaku 'ą' z UTF-8.
 * PyYAML: http://pyyaml.org/
 * NLTK: http://www.nltk.org/

Program uruchamiamy, wydając polecenie
'./przygotuj_mi.py <opcjonalny URL paczki ZIP z tekstami>'. Jeśli paczka
leży w systemie plików, należy przed jej ścieżką dodać ciąg znaków 'file:',
np. './przygotuj_mi.py file:/tmp/moje-teksty.zip'. Jeśli nie podamy URL-a,
program ściągnie z serwisu wolnelektury.pl paczkę ze wszystkimi utworami.

Jeśli program przetwarza wszystkie utwory, to powinien zakończyć działanie
po kilku minutach (powiedzmy między 4' a 8'), zużywając od około 800 do około
1200 megabajtów pamięci operacyjnej. Zapotrzebowanie na zasoby obliczeniowe
odpowiednio maleje, jeśli przetwarzana paczka jest mniejsza. Program tworzy
trzy pliki o nazwach 'model.d', 'rymy.d' i 'zestroje.d', używane następnie
przez program napisz_mi.

Program napisz_mi wymaga, by w katalogu bieżącym znajdowały się pliki
'model.d', 'rymy.d', 'zestroje.d' i 'szablony.d'. Jeśli uruchomimy go bez
argumentów, to napisze dla nas wiersz-centon. Każdy napisany centon jest
opatrzony tytułem, zawierającym jego dwunastoznakowy kod.

Rozpoznawane argumenty wywołania programu to:
'./napisz_mi \
    <liczba powtórzeń szablonu wiersza, poprzedzona znakiem minus> \
    <dwunastoznakowy kod wiersza, który chcemy wygenerować>'
Oba z nich są opcjonalne. Liczba powtórzeń szablonu po usunięciu sprzed niej
znaku minus musi być dodatnia.

Program napisz_mi łatwo rozbudować tak, by móc za pomocą argumentów
wywołania wybierać schemat wiersza lub rymy, których ma w nim użyć.
Autor nie zrobił tego z powodu nawału innych zajęć.

Autorowi udało się uruchomić program centonista w systemie Linux i Mac OS X.

Autor jest świadom istnienia dwóch błędów w działaniu programu. Oba z nich
wiążą się z rymami:

  * Wiersze pisane przez program zasadniczo nie powinny zawierać banalnych
    rymów. Wyjątek zachodzi, gdy jeden z rymujących się wyrazów powstaje
    z drugiego przez dodanie przedrostka (zobacz tablicę kPrefixes w pliku
    napisz_mi.cc), a początkowe litery drugiego też pasują do jakiegoś
    przedrostka. Takie wyrazy to na przykład 'niedobry' i 'dobry'.

  * Rymy w pisanych wierszach nie powinny się powtarzać, jeśli w odpowiednim
    szablonie oznaczają je różne litery. Z przyczyn niezrozumiałych dla
    autora czasem jednak tak się dzieje.
